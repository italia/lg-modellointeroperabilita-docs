Governance dei servizi
======================

Il ModI identifica negli e-service gli elementi atomici per dare seguito
allo scambio di dati e informazioni tra le Pubbliche Amministrazioni, le
imprese e i cittadini.

Nel ModI, il Catalogo delle API è la componente che gestisce il ciclo di
vita della pubblicazione, consultazione e fruizione degli e-service,
assicurando la specifica delle API che essi implementano.

Il Catalogo delle API implementa quanto previsto dal CAD all'art.73, comma 3-ter, lettera c).

Gli e-service registrati nel Catalogo, per normalizzare l’integrazione
tra i sistemi informatici, utilizzano le tecnologie, i pattern e i
profili individuati nelle Linee Guida.

Relativamente a un’e-service, indichiamo con:

-  *erogatore* la PA che lo rende disponibile;

-  *fruitore* i soggetti (PA, imprese e cittadini) che lo utilizzano;

-  *ente capofila* le PA responsabili, su delega di altre PA, delle
   attività di gestione sul Catalogo.

Il Catalogo realizza un punto centrale, unico per la pubblicazione, di
consultazione e fruizione degli e-service, permettendo:

-  alle PA erogatrici o alle PA ente capofila di pubblicare e gestire
   gli e-service;

-  ai soggetti fruitori (PA, imprese e cittadini) di consultare gli
   e-service disponibili;

-  alle PA erogatrici e ai soggetti fruitori di registrare, ove
   necessario, gli elementi tecnici convenuti per utilizzare gli
   e-service.

Nell’ambito di relazioni tra differenti soggetti (erogatori e fruitori)
determinata dall’utilizzo di e-service è necessario concordare
l’efficienza di questi ultimi. La misura dell’efficienza avviene
attraverso l’individuazione dei seguenti elementi:

-  *Service-Level Indicator* (di seguito SLI), ovvero metriche atte a
   misurare l’efficienza dei servizi individuati dall’erogatore;

-  *Service-Level Objective* (di seguito SLO), ovvero gli obiettivi degli
   SLI per i servizi definiti dall’erogatore;

-  *Service-Level Agreement* (di seguito SLA), ovvero accordi sul livello
   di servizio frutto della contrattazione tra erogatore e fruitore.

Un e-service è rappresentato nel Catalogo dalle seguenti entità:

-  *i descrittori dell’e-service*, che definiscono le informazioni relative
   alla natura dell’e-service e DEVONO essere pubblicati dalle PA
   erogatrici.

-  *le API*, che definiscono le modalità tecniche per usufruire dell’e-service
   e DEVONO essere pubblicate e gestite dalle PA erogatrici.

-  *gli accordi di interoperabilità*, che permettono alle PA erogatrici e ai
   fruitori di dichiarare la costituzione di una relazione di utilizzo,
   comprensiva degli SLA condivisi quali insieme delle responsabilità e
   degli obblighi nell’utilizzo delle API, e DEVONO essere confermati
   dalla PA erogatrici e dai fruitori.

|image0|

*Figura 5 - Entità gestite dal Catalogo*

Si precisa che gli erogatori, nell’ambito della definizione dei
un’e-service, individuano le API da loro implementate e, allo stesso tempo, le
API che i fruitori devono utilizzare per usufruire dell’e-service.

Il Catalogo supporta una governance distribuita degli e-service,
assicurando i seguenti obiettivi:

-  favorire l’uso degli e-service attraverso la loro pubblicazione;

-  agevolare l’accentramento della gestione del ciclo di vita delle API;

-  mitigare la creazione di API ridondanti;

-  regolamentare le relazioni tra erogatore e fruitore, ove necessario,
   dichiarando i relativi SLA.

Il Catalogo, unico e centralizzato, è reso disponibile alle PA, alle
imprese e ai cittadini dalla piattaforma realizzata da AgID a tale
scopo.

.. |image0| image:: ./media/image5.png
   :width: 4.32124in
   :height: 2.47571in

.. forum_italia::
   :topic_id: 21446
   :scope: document
